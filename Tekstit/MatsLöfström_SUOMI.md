Kirjallinen kysymys KK 69/2020 vp
Kirjallinen kysymys naisurheilun yhteiskunnallisesta merkittävyydestä
Mats Löfström r

Eduskunnan puhemiehelle

Lähes 1,5 miljoonaa tv:n katsojaa näki Naisleijonien MM-finaaliottelun tv-lähetyksen huhtikuussa 2019. Kuitenkaan suomalaisen MM-tason naiskiekkoilun ei katsota olevan yhteiskunnallisesti merkittävää urheilua valtioneuvoston yhteiskunnallisesti merkittävien tapahtumien televisioinnista antaman asetuksen mukaan. Sama koskee jalkapalloilua.

Yhteiskunnallisesti merkittäviin urheilulajeihin ja tapahtumiin lasketaan muun muassa miesten jalkapallon maailmanmestaruusloppukilpailut, miesten jalkapallon Euroopan mestaruusloppukilpailut ja miesten jääkiekon maailmanmestaruuskilpailut.

Käytännössä tämä tarkoittaa sitä, että naisten mestaruuskilpailut voidaan sijoittaa tv-kanavien maksumuurien taakse, kun taas miesten maajoukkueille taataan näkyvyys kaikkien suomalaisten tv-ruuduilla, koska yhteiskunnallisesti merkittävien tapahtumien luettelo ohjaa sitä, mitkä urheilutapahtumat on televisio- ja radiotoiminnasta annetun lain mukaan näytettävä ilmaisilla tv-kanavilla. Tällä hetkellä luettelossa on vain miesten joukkueita, mikä on vanhanaikaista.

Jo asetusta laadittaessa vuonna 2007 tasa-arvovaltuutettu totesi, että ministeriöillä on velvollisuus edistää tasa-arvoa, ja että tämä velvollisuus pitäisi ottaa huomioon. Vastaavien naisjoukkueiden mestaruuskilpailujen ottamisesta luetteloon keskusteltiin, mutta työryhmä katsoi tuolloin, että vain miesjoukkueiden mestaruuskilpailut herättävät riittävän laajaa kiinnostusta kelvatakseen luetteloon.

Asetus täyttää 13 vuotta 1.3. tänä vuonna. Kuluneiden 13 vuoden aikana tv-tottumukset ovat muuttuneet radikaalisti, ja naisurheilun asema on aivan toinen kuin mitä se oli asetuksen tullessa voimaan vuonna 2007.

Naisten jalkapallon maailmanmestaruuskilpailut viime kesänä 2019 olivat huima katsojamenestys, vaikka Suomen naisten maajoukkue ei valitettavasti selviytynytkään mukaan turnaukseen. Suomen naisten maajoukkue on kuitenkin selviytynyt mukaan kolme kertaa aiemmin, ja tekee niin toivottavasti taas pian.

Jääkiekossa Naisleijonat taistelivat kultamitalista edellisissä jääkiekon MM-kilpailuissa, ja Suomen maajoukkue oli ensimmäinen Kanadan ja USA:n ulkopuolinen joukkue, joka onnistui rikkomaan Pohjois-Amerikan ylivallan MM-kilpailuissa.

Olen varma, että Naisleijonat pääsevät vielä uudelleen taistelemaan kultamitalista, ja tuolloin on tärkeää, että kaikki suomalaiset voivat nähdä ottelun, kuten myös muut maajoukkueiden mestaruuskilpailuissa pelaamat ottelut. Siksi asetus tulisi pikimmiten päivittää siten, että nais- ja miesurheilua kohdeltaisiin samanarvoisina siten, että kaikilla suomalaisilla olisi samat mahdollisuudet seurata sekä nais- että miesurheilun merkittävimpiä mestaruuskilpailuja.

Ponsiosa
Edellä olevan perusteella ja eduskunnan työjärjestyksen 27 §:ään viitaten esitän asianomaisen ministerin vastattavaksi seuraavan kysymyksen:

Harkitseeko hallitus asetuksen päivittämistä siten, että televisio- ja radiotoiminnasta annettu laki takaisi samat mahdollisuudet myös naisurheilun ja Suomen naismaajoukkueiden otteluiden seuraamiseen merkittävissä mestaruuskilpailuissa kuin mitä jo nykyisin on taattu miesten vastaavien mestaruuskilpailuiden osalta?

Helsingissä 20.2.2020
Mats Löfström r
