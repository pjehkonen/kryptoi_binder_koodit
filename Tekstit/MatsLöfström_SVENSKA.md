Skriftligt spörsmål SS 69/2020 rd
Skriftligt spörsmål om att damidrott också är av samhällelig betydelse
Mats Löfström sv

Till riksdagens talman

Nästan en och en halv miljon såg Damlejonens VM-final på tv i april 2019. Ändå räknas finsk damishockey på VM-nivå inte som sport av samhällelig betydelse, enligt statsrådets förordning om televisering av evenemang av samhällelig betydelse. Samma sak gäller fotbollen.

Till sporter och evenemang av samhällelig betydelse räknas bland annat slutspelen i världsmästerskapen i fotboll för herrar, slutspelen i europamästerskapen i fotboll för herrar och världsmästerskapen i ishockey för herrar.

Detta betyder i praktiken att mästerskap för damer kan placeras bakom tv-kanalernas betalmurar medan herrlandslagen garanteras en plats i alla finländares TV-rutor, eftersom listan på evenemang av samhällelig betydelse styr vilka idrottsevenemang som ska synas på fria tv-kanaler enligt lagen om televisions- och radioverksamhet. Enbart herrarna finns idag på den listan, vilket är föråldrat.

Redan då förordningen utformades år 2007 konstaterade jämställdhetsombudsmannen att ministerierna har en skyldighet att främja jämställdhet och att skyldigheten borde tas i beaktande. Möjligheten att ta med motsvarande dammästerskap på listan diskuterades, men arbetsgruppen kom då fram till att endast herrmästerskapen väcker tillräckligt stort intresse för att platsa på listan.  

Den 1 mars i år fyller förordningen 13 år. Under de 13 åren har tv-vanorna ändrats radikalt och damidrottens ställning är en annan än vad den var 2007 då förordningen trädde i kraft.

Fotbolls-VM för damer förra sommaren, 2019, var en enorm tittarsuccé även om Finlands damlandslag tyvärr inte kvalificerade sig till den turneringen. Finlands damlandslag har ändå kvalificerat sig tre gånger tidigare och kommer förhoppningsvis snart göra det igen.

Gällande damlejonen i ishockey spelade laget om guldet i senaste ishockey-VM och var det första landslaget utanför Kanada och USA som lyckades bryta den nordamerikanska dominansen inom mästerskapet.

Jag är säker på att damlejonen kommer få en ny chans att spela om guldet och då är det viktigt att samtliga finländare också har möjlighet att se matchen, liksom övriga matcher inom mästerskapen och som landslagen spelar. Av den anledningen borde förordningen snarast uppdateras till att jämställa dam- och herridrott så att alla finländare har samma möjlighet att följa både dam- och herridrott i de stora mästerskapen.

Kläm
Med hänvisning till 27 § i riksdagens arbetsordning ställer jag följande spörsmål till den minister som saken gäller:

Överväger regeringen att uppdatera förordningen så att lagen om televisions- och radioverksamhet också garanterar samma möjlighet att följa damidrott och Finlands damlandslag i de stora mästerskapen, på samma sätt som idag redan garanteras för herrarnas motsvarighet?

Helsingfors 20.2.2020
Mats Löfström sv
