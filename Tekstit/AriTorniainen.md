Kirjallinen kysymys KK 727/2020 vp
Kirjallinen kysymys suunnistus- ja luontoliikuntakarttojen arvonlisäverokannasta
Ari Torniainen kesk

Eduskunnan puhemiehelle

Korona-aika on osoittanut Suomessa olevan yhä suurempaa kiinnostusta suunnistus- ja luontoliikuntaan. 

Suunnistusseurat ovat pystyneet reagoimaan tähän yhteiskunnalliseen haasteeseen nopeasti, ja perinteisten kuntosuunnistusten rinnalle on muun muassa syntynyt uusi konsepti, omatoimirastit.

Suunnistusihmiset kautta maan sanovat pystyvänsä vielä paljon parempaan, mutta sitä varten Suomeen tarvitaan lisää luonto-, koulu- ja lähiliikuntaan innostavia, laadukkaita suunnistuskarttoja.

Nyt Suomessa valmistuu vuosittain noin 450 erilaista suunnistuskarttaa: varsinaisia metsäsuunnistuskarttoja tehdään runsaat 300 kpl, opetus- ja sprinttikarttoja noin 100 kpl, hiihtosuunnistuskarttoja noin 25 kpl ja pyöräsuunnistuskarttoja noin 10 kpl.

Yhden kartan elinkaari on helposti 5—10 vuotta, eikä karttoihin liity valmistumisen jälkeen henkilöstö-, lämmitys- tai muitakaan ylläpitokustannuksia. Pienelläkin päivittämisellä kartan elinkaarta ja käyttökelpoisuutta saadaan jatkettua helposti jopa 20 vuoteen. Muihin liikuntapaikkoihin verrattuna suunnistuskartta on siten erittäin edullinen ja matalan kynnyksen liikuntapaikka. Myös kartan ekologinen jalanjälki on minimaalinen.

Suunnistuskartat tehdään Suomessa pääasiassa suunnistusseurojen hankkeina, yhä jopa talkoilla tai enenevässä määrin siten, että seura ostaa maasto- ja valmistustyön ostopalveluina ammattimaisilta kartantekijöiltä tai heidän pienyrityksiltään. Nykyisellään vuosittain näin valmistuvan suunnistuskarttainfran arvioidaan olevan Suomessa yhteensä 3—4 miljoonan euron arvoista.

Tälläkin olosuhdepanostuksella liikutetaan jo nyt kymmeniätuhansia ihmisiä pelkästään kunto- ja omatoimirasteilla. Yksinomaan vuonna 2019 kirjattiin kuntorasteilla yli 400 000 suorituskertaa. Koronan myötä vuonna 2020 kysyntä lähikarttapalveluista on oleellisesti lisääntynyt.

Suunnistusseurat ovat nyt havahtuneet karttojen valmistukseen ja myyntiin liittyviin arvonlisäverotuksen epäkohtiin.

Ostopalveluina hankittujen karttojen osalta kartan piirtäjän yritys joutuu lisäämään suunnistusseuralle myymäänsä kartanteon palveluun (itse maastotyö ja piirtäminen) yleisen arvonlisäverokannan mukaisesti arvonlisäveroa 24 %. Suunnistusseurat eivät tyypillisesti ole elinkeinonharjoittajia eivätkä ole hakeutuneet alv-rekisteriin. Ne eivät siten voi vähentää näin maksamaansa veroa. Arvonlisävero siirtyy tosiasiassa täysimääräisesti kartan kustannuksiin.

Suunnistusihmiset kokevat, että juuri kartan tekijä osaltaan ja jopa aivan keskeisesti "mahdollistaa liikunnan harjoittamisen". Näin ollen kartoittajan elinkeinonharjoittajan roolissa tekemä työ tulisi tulkita arvonlisäverolain 85 a §:n 1 momentin 3 kohdan mukaisesti "liikuntapalvelun harjoittamisen mahdollistajaksi". Näin myös tältä osin tulisi käyttää alennettua, 10 %:n arvonlisäverokannalla myytyä liikuntapalvelua. Alennettu 10 %:n verokanta parantaisi nopeasti ja oleellisesti suunnistusseurojen mahdollisuutta lisätä laadukasta karttatuotantoa.

Alemman verokannan tulkinnallinen muutos aiheuttaisi arvioiden mukaan valtiolle nykyisellä karttatuotannolla ehkä vain 100 000—200 000 euron arvonlisäverokertymän alenemisen. Alenema olisi kuitenkin vain hetkellinen, ja muutos tuottaisi valtiolle moninkertaisesti takaisin lisääntyvänä karttavalmistustyönä, lisääntyvänä liikunnan harrastamisena ja sen myötä säästyvinä terveys-, hyvinvointi- yms. kuluina. Seurat pystyivät tämänkin avulla tuottamaan ilmiselvään tarpeeseen lisää karttoja, millä olisi myös ammattikartoittajia työllistävä vaikutus.

Karttojen arvonlisäverotukseen liittyy toinenkin epäselvyys tai epäkohta: kun karttoja myydään arvonlisäverovelvolliseksi rekisteröityneen elinkeinonharjoittajan toimesta, nykyisen tulkinnan mukaan kartan ja sen toimituskulujen myyntihintaan lisätään 24 %:n arvonlisävero.

Suomessa pyritään nyt helpottamaan suunnistuskarttojen saatavuutta kansalaisille ja siirtymään niiden jakelussa digiaikaan erilaisten nettikauppojen avulla. Muun muassa omatoimisuunnistus vaatii tätä.

Palveluiden, kuten karttapankkien, kehittäjät kokevat kuitenkin epäselväksi, voiko suunnistukseen tai muuhun luontoliikuntaan tarkoitetun kartan myynnin arvonlisäverokanta olla liikuntapalvelun 10 %, vaikka kartalle ei esimerkiksi ole lainkaan suunniteltu rataa tai viety rasteja.

Tie-, historia- ja vaikkapa seinäkartat ovat Suomessa 24 %:n arvonlisäverokannalla myytäviä karttoja, mutta karttakirjat taas myydään kirjoihin rinnastettuina 10 %:n verokannalla. Ruotsissa kaikki kartat on liitetty alennetulle arvonlisäverokannalle.

Karttapalveluiden kehittäjät kokevat, että valtiovallan tai Verohallinnon tulisi pikaisesti ohjeistaa kaiken suunnistus- ja luontokarttamyynnin olevan arvonlisälain 85 a §:n 3 kohdan tarkoittamalla tavoin "liikunnan harjoittamiseen mahdollistavaa tavaramyyntiä". Näin siinäkin tapauksessa, että itse suunnistusradan tai liikuntareitin suunnittelisi kartalle sen ostaja itse. Näin myydyn kartan hintaan ja toimitusmaksuun lisättäisiin alennetun, 10 %:n verokannan mukainen arvonlisävero.

Ponsiosa
Edellä olevan perusteella ja eduskunnan työjärjestyksen 27 §:ään viitaten esitän asianomaisen ministerin vastattavaksi seuraavan kysymyksen:

Aikooko hallitus korjata suunnistus- ja luontoliikuntakarttojen arvonlisäverokantaan liittyvät epäkohdat siten, että nämä kartat rinnastetaan sekä niiden valmistuksen että myynnin osalta muihin liikuntapalveluihin ja niihin sovelletaan alennettua, 10 %:n arvonlisäverokantaa?

Helsingissä 7.10.2020
Ari Torniainen kesk
