4. Romaanikatkelman henkilöhahmot
4.A Romaanikatkelma: Paulo Coelho, Alkemisti
POIKA OLI OLLUT kristallikauppiaan palveluksessa melkein kuukauden, vaikka työ oli kaikkea muuta kuin ihanteellista. Kauppias marmatti tiskinsä takana kaiken päivää, komensi poikaa ja varoitti särkemästä mitään.

Mutta poika halusi pysyä työpaikassaan, sillä nalkuttamisestaan huolimatta vanha kauppias ei ollut epäoikeudenmukainen: hän sai hyvän palkkion jokaisesta myymästään esineestä ja oli ehtinyt säästää jonkin verran rahaa. Sinä aamuna hän oli laskeskellut, että jos hän tekisi työtä joka päivä kuten oli tehnyt siihenkin asti, hänen olisi uurastettava vuosi ennen kuin voisi ostaa pari lammasta.

”Haluaisin pystyttää myyntipöydän kristalliesineille”, poika sanoi kauppiaalle. ”Sen voisi panna ulkopuolelle niin että se houkuttelisi tänne väkeä kukkulan juurelta.”

”Minulla ei ole ollut koskaan sellaista pöytää”, kauppias vastasi. ”Ihmiset törmäävät siihen ja särkevät kristallit.”

”Kun kuljin laitumella lampaitteni kanssa, vaarana oli aina että niiden tielle osuisi käärme ja että ne kuolisivat. Mutta sellaista on lampaiden ja paimenen elämä.”

Kauppias kääntyi palvelemaan asiakasta joka halusi kolme kristallilasia. Hän myi nykyään paremmin kuin koskaan. Hänestä tuntui kuin hän olisi palannut aikaan, jolloin katu oli ollut Tangerin suosituimpia ostospaikkoja.

”Kaupankäynti on todella vilkastunut melkoisesti”, mies sanoi pojalle asiakkaan poistuttua. ”Minulla menee paljon paremmin ja sinä voit ostaa kohta lampaasi. Miksi pyytäisit elämältä enemmän?”

”Siksi että jokaisen on seurattava ennusmerkkejä”, poika sanoi tahtomattaan ja katui heti sanojaan, sillä kauppias ei ollut tavannut koskaan kuningasta.

Sitä kutsutaan suotuisan onnen periaatteeksi, aloittelijan hyväksi onneksi: koska elämä haluaa että jokainen seuraa omaa tietään, vanha kuningas oli sanonut.

Kauppias ymmärsi kuitenkin mistä poika puhui. Pojan pelkkä läsnäolo oli ollut hyvä enne, ja kun aika kului ja rahaa alkoi virrata kassaan, hänellä ei ollut mitään syytä katua että oli ottanut espanjalaisen palvelukseensa. Poika ansaitsi ehkä enemmän kuin olisi kuulunut, mutta koska hän ei ollut uskonut myynnin sen kummemmin kasvavan, hän oli tarjonnut pojalle paremman myyntipalkkion. Hän oli ajatellut, että poika palaisi pian lampaittensa luo.

”Miksi halusit päästä pyramideille?” hän kysyi siirtääkseen keskustelun esittelypöydistä.

”Siksi että olen kuullut niistä ikäni”, poika vastasi kertomatta unestaan. Aarre oli nyt pelkkä tuskallinen muisto, eikä hän halunnut ajatella koko asiaa.

”En tunne ketään joka haluaisi kulkea aavikon poikki pyramidien vuoksi”, kauppias sanoi. ”Nehän ovat pelkkä kasa kiviä. Voisit pystyttää sellaisen omalle takapihallesi.”

”Te ette ole haaveillut koskaan pääsevänne maailmalle”, poika vastasi ja lähti palvelemaan asiakasta joka oli astunut liikkeeseen.

Kaksi päivää myöhemmin kauppias tuli puhumaan pojalle myyntipöydästä.

”En pidä muutoksista”, hän sanoi. ”Sinä ja minä emme ole kuin Hassan, rikas kauppias. Häntä ei hätkähdytä paljoakaan vaikka tekisi väärän sijoituksen. Mutta meidän kahden on maksettava virheistämme.”

Se ainakin pitää paikkansa, poika ajatteli. ”Minkä vuoksi haluat pystyttää pöydän?” kauppias kysyi.

”Haluan päästä pian lampaitteni luo. Meidän on toimittava nyt kun onni on puolellamme ja autettava sitä yhtä paljon kuin se auttaa meitä. Sitä kutsutaan suotuisan onnen periaatteeksi, aloittelijan hyväksi onneksi.”

Vanha kauppias oli hetken ääneti ja sanoi viimein:

”Profeetta antoi meille Koraanin ja jätti viisi ohjenuoraa joita noudattaa elämämme aikana. Tärkein on se, että on uskottava yhteen ainoaan Jumalaan. Sen lisäksi meidän on rukoiltava viisi kertaa päivässä, paastottava ramadankuun aikana ja annettava almuja köyhille.”

Hän vaikeni. Hänen silmänsä täyttyivät kyynelistä hänen puhuessaan profeetasta. Hän oli hurskas mies joka yritti kiivaasta luonteestaan huolimatta elää islamin oppien mukaan.

”Mikä se viides ohjenuora on?” poika kysyi.

”Sanoit pari päivää sitten etten ole unelmoinut koskaan matkustamisesta”, kauppias vastasi. ”Jokaisen muslimin viides velvollisuus on pyhiinvaellusmatka. Meidän on käytävä ainakin kerran elämämme aikana Mekassa, pyhässä kaupungissa.

Mekka on paljon kauempana kuin pyramidit. Nuorena päätin käyttää vähät rahani kauppani perustamiseen. Ajattelin olevani jonain päivänä niin rikas, että voisin lähteä Mekkaan. Aloin vaurastua mutten voinut jättää tätä kaikkea kenenkään vastuulle, sillä kristallit ovat hauraita esineitä. Samaan aikaan katselin kuinka ihmiset vaelsivat kauppani ohi kohti Mekkaa. Muutamat pyhiinvaeltajat olivat niin rikkaita, että heillä oli oma palvelijoiden ja kamelien saattue, mutta useimmat heistä olivat köyhempiä kuin minä.

Kaikki lähtivät, palasivat tyytyväisinä ja ripustivat pyhiinvaellusmatkan symbolit porttinsa pieleen. Eräs suutari kertoi kulkeneensa melkein vuoden aavikon poikki, mutta sanoi väsyvänsä paljon enemmän kun hänen oli lähdettävä Tangerissa parin korttelin päähän ostamaan nahkaa.”

”Miksette lähde Mekkaan nyt?” poika kysyi.

”Siksi että ajatus Mekasta pitää minut elossa. Se saa minut kestämään yksitoikkoiset päivät, näiden hyllyjen mykät kristallit ja tuon kahvilan hirvittävät ruoat. Pelkään toteuttaa unelmaani koska sen jälkeen minulla ei olisi mitään syytä elää.

Sinä unelmoit lampaista ja pyramideista. Sinä olet erilainen kuin minä, sillä sinä haluat toteuttaa unelmasi. Minä haluan vain haaveilla Mekasta. Olen kuvitellut tuhansia kertoja, kuinka kuljen aavikon poikki, saavun aukiolle ja kierrän pakolliset seitsemän kertaa pyhän kiven ennen kuin kosketan sitä. Kuvittelen keitä on vierelläni ja edessäni, mistä keskustelemme ja mitkä rukoukset rukoilemme yhdessä. Mutta pelkään pettyväni ja tyydyn sen vuoksi unelmoimaan.”

Sinä päivänä kauppias antoi pojalle luvan pystyttää myyntipöydän. Kaikki eivät voi toteuttaa unelmiaan samalla tavalla.

Lähde: Paulo Coelho, Alkemisti (Alkuperäisteos on julkaistu vuonna 1988). Julkaistu: 2002. Suomennos: Sanna Pernu.
