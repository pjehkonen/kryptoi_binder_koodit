Kirjallinen kysymys KK 267/2020 vp
Kirjallinen kysymys Huoltovarmuuskeskuksen toiminnasta
Harry Harkimo liik

Eduskunnan puhemiehelle

Pääsiäisviikolla esille tulleet Huoltovarmuuskeskuksen suojausvälinehankintoihin liittyvät tilaukset vaikuttavat kyseenalaisilta. Julkisuuden kautta saatujen tietojen mukaan on käynyt ilmi, että Huoltovarmuuskeskus ei tilannut Kiinasta tuotuja suojavarusteita suoraan Kiinasta, vaan yksityisyrittäjien kautta, joiden toimintaan liittyy epäselvyyksiä. Tilatut suojavarusteet eivät ole olleet sitä mitä niiden piti olla. Hankinta on merkittävä myös rahassa mitattuna.

Huoltovarmuuskeskuksen tehtävänä on kehittää ja ylläpitää huoltovarmuutta. Strategisina tehtävinään Huoltovarmuuskeskus sovittaa yhteen elinkeinoelämän ja julkishallinnon yhteistyötä varautumisessa, hoitaa valtion varmuusvarastointia sekä turva- ja velvoitevarastointia, varmistaa välttämättömien teknisten järjestelmien toimivuutta ja turvaa kriittistä tavara- ja palvelutuotantoa sekä seuraa kansainvälistä kehitystä ja pitää yhteyttä ulkomaisiin viranomaisiin ja laitoksiin.  

Huoltovarmuuskeskuksen vaativan tehtäväkuvan näkökulmasta julkisuuden kautta esille tulleet tiedot ovat erittäin vakavia tilanteessa, jossa maamme tällä hetkellä on koronapandemian vuoksi. Kyseessä on ihmisten terveys ja terveydenhuoltohenkilöstön oikeus saada tehdä työtään turvallisissa olosuhteissa, joihin kuuluu osaltaan laadukkaat suojavarusteet. Tässä on epäonnistuttu varautumisessa ja tarpeeseen vastaamisessa.

Huoltovarmuuskeskuksen koko toiminta on käytävä läpi, sillä näin keskeiseen toimijaan liittyvät epäselvyydet ovat kestämättömiä.

Ponsiosa
Edellä olevan perusteella ja eduskunnan työjärjestyksen 27 §:ään viitaten esitän asianomaisen ministerin vastattavaksi seuraavan kysymyksen:

Miksi ei Huoltovarmuuskeskus käyttänyt etabloituneita suomalaisia yhtiöitä apunaan hankinnassa; Nokia, Kone, Konecranes jne., asiantuntemusta ja suhteita löytyy,  

millä perustein on aikaisemmat hankinnat tehty,  

onko syytä epäillä aikaisemmissa hankinnoissa samantyyppisiä ongelmia,  

mikä on ja on ollut Huoltovarmuuskeskuksen hankintojen etiikka,  

tuleeko Huoltovarmuuskeskuksen toiminta arvioida pikaisesti ja  
mihin toimiin hallitus aikoo ryhtyä, jotta vastaava ei toistuisi?

Helsingissä 9.4.2020
Harry Harkimo liik
