Lähde: MARTAT
Linkki: https://www.martat.fi/reseptit/marttojen-juhlakakku/

Valmistusohje
100 g voita
1 dl sokeria
0,5 dl hunajaa
2 kananmunaa
4 dl (gluteenittomia) kaurahiutaleita
2 rkl gluteenitonta vaaleaa jauhoseosta
1 tl leivinjauhetta

Täyte
4 dl vispikermaa
400 g turkkilaista jogurttia
3 rkl sokeria
2 tl vaniljasokeria
puolikkaan appelsiinin kuori raastettuna

Lisäksi
2,5 dl mustaherukkahilloa
200 g kotimaisia pakastemarjoja (esim. herukoita ja vadelmia) (n. 4 dl)

Koristeluun
esim. sokeroitua appelsiininkuorta, sokeroituja karpaloita, murennettuja marenkeja,
appelsiiniviipaleita ja/tai suklaakonvehteja

 Tulosta tai piirrä valmiiksi A3-kokoiselle paperille M-sapluuna.
Valmista pohjat. Laita uuni lämpenemään 200 asteeseen. .
Sulata voi. Sekoita siihen sokeri, hunaja ja kananmunat. Sekoita toisessa kulhossa yhteen kaurahiutaleet, gluteeniton jauhoseos ja leivinjauhe. Yhdistä jauhot voi-sokeriseokseen ja sekoita taikinaksi.
Jaa kaurataikina kolmeen yhtä suureen osaan. Laita M-sapluuna leivinpaperin alle pellille ja levitä 1/3 kaurataikinasta sapluunan mukaiseksi ohueksi kerrokseksi veitsellä tai kylmään veteen kastetuilla sormenpäillä. Vedä sapluuna pois leivinpaperin alta ja käytä sitä myös kahden muun pohjan muotoilemiseen.
Paista pohjaa noin 7 minuuttia, tai kunnes reunat ovat ruskeat. Anna pohjan jäähtyä pellillä, jolloin se jähmettyy muotoonsa. Tee kaksi muuta pohjaa samalla tavalla. Säilytä valmiit pohjat huoneenlämmössä täyttämiseen asti.
Valmista täyte. Sekoita jogurttiin sokeri, vaniljasokeri ja raastettu appelsiininkuori. Vaahdota kerma napakaksi vaahdoksi. Nostele kermavaahto maustetun jogurtin sekaan.
Vedä yksi jäähtyneistä kaurapohjista leivinpaperin avulla leikkuulaudan päälle. Aseta pohjan päälle toinen leikkuulauta, kumoa ja irrota leivinpaperi varovasti pohjasta. Käännä tai liu’uta pohja tarjoilulautaselle.
Pursota noin 1/3 täytteestä pohjan reunojen mukaisesti pieniksi pisaroiksi, ”helminauhaksi”(Kuvan kakussa käytetty 10 mm:n pyöreää tyllaa.) Pursota täytettä reunojen lisäksi myös pohjan leveimpiin kohtiin reunojen sisäpuolelle. Lusikoi kaurapohjan tyhjäksi jääneeseen tilaan mustaherukkahilloa. Ripottele päälle pakastemarjoja.
Irrota myös toisesta kaurapohjasta leivinpaperi ja liu’uta se varovasti täytteen päälle. Täytä toinen kerros samoin kuin ensimmäinen.
Nosta kolmas kaurapohja kakun kanneksi. Pursota loppu jogurttitäyte reunoja myötäileväksi helminauhaksi.
Koristele kakku esimerkiksi ohuilla appelsiiniviipaleilla, sokeroidulla appelsiinikuorella, lumikarpaloilla, marenkimurulla tai/ja suklaakonvehteilla.
Kakun voi tarjota heti täyttämisen jälkeen, jolloin kaurapohjat pysyvät rapeina. Kakun voi myös tarjoilla myöhemmin, jolloin pohjat hieman pehmenevät. Valmiiksi täytetty kakku säilytetään jääkaapissa.
Vinkki!
Kakku elää vuodenaikojen ja satokauden mukaan. Vaihda alkukesästä mustaherukkahillo rapaperihillokkeeseen. Kakun syksyisen version taas voi täyttää omenahillokkeella.

Sokeroitu appelsiininkuori
1 appelsiini
0,5 dl vettä
0,5 dl sokeria

Pese appelsiini hyvin ja vedä kuoresta ohuita, pitkiä viipaleita esimerkiksi kuorimaveitsellä. Leikkaa viipaleista pituussuunnassa suikaleita. Kiehauta sokeri ja vesi kattilassa. Lisää appelsiininkuorisuikaleet ja keitä n. 5 minuutin ajan. Nosta suikaleet jäähtymään leivinpaperin päälle, irrota suikaleet toisistaan. Anna kuivahtaa seuraavaan päivään asti. Käytä koristeena.

Lumikarpalot
100 g karpaloita
1 valkuainen
2 dl tomusokeria

Jos käytät pakastettuja karpaloita, anna niiden sulaa hieman. Erottele kananmunasta valkuainen pieneen kulhoon ja vatkaa haarukalla sen rakenne rikki. Siivilöi tomusokeri toiseen kulhoon. Kierittele karpalot muutama kerrallaan ensin valkuaisessa ja sitten tomusokerissa. Anna karpaloiden kuivahtaa hetki ja toista sokerointi. Käytä koristeena tai sellaisenaan makeisina.
