Kirjallinen kysymys KK 106/2020 vp
Kirjallinen kysymys naisyrittäjien valinnanvapauden kaventumisesta vanhempainpäivärahauudistuksessa
Sari Essayah kd ym.

Eduskunnan puhemiehelle

Lasta odottavat naisyrittäjät ovat ajautumassa taloudellisesti ahtaalle alkuvuodesta voimaan tulleen vanhempainpäivärahauudistuksen ja siitä seuranneen kaventuneen valinnanvapauden takia. Uudistuksen myötä yrittäjien äitiysrahojen määräytymisperusteet ovat muuttuneet siten, että päivärahan tuloperusteena on 6 kuukauden sijaan 12 kuukauden tarkastelujakso. Erityistilanteissa päivärahan tuloperusteena on 3 kuukauden tarkastelujakso, mutta ne ovat tiukasti rajattuja. Korkeammat tulot eivät ole selvästi enää peruste vaihtoehtoisen tarkastelujakson käyttöön.

Yrittäjällä on mahdollisuus pitää äitiyslomaa Kelan myöntämällä äitiysrahalla, joka kertyy YEL-työtulon mukaan. Yrittäjän äitiyspäivärahojen määrä lasketaan hakijan vahvistetun YEL-työtulon perusteella. Yrittäjä määrittelee itse oman YEL-työtulon eli työpanoksensa rahallisen arvon. Sen tulisi vastata sellaista vuosipalkkaa, joka olisi maksettava, jos yrittäjän työtä tekemään palkattaisiin joku toinen vastaavan ammattitaidon omaava henkilö. YEL-työtuloon perustuva YEL-maksu laitetaan käteen jäävästä rahasta sivuun normaalien työeläkemaksujen tapaan.

Aiemmin yrittäjä on ehtinyt nostaa YEL-maksuaan, kun hän on huomannut tulleensa raskaaksi, jolloin hän on pystynyt turvaamaan tuloja myös äitiysajalle. Osalla yrittäjistä YEL-työtulo ja maksut jäävät pieniksi pakosta, mutta osa pitää työtulon matalana muista syistä. Esimerkiksi hyvinä vuosina yrittäjä voi kerryttää itselleen korkeampaa eläkettä maksamalla enemmän YEL-maksua ja vastaavasti huonompina vuosina laskea hetkellisesti maksua. Nykymallissa lapsen syntyminen pitäisi tietää vuotta etukäteen, mikä on varsin kohtuuton vaatimus ottaen huomioon, ettei lapsen saaminen ole itsestäänselvyys.  

Tilanteessa, jossa Suomi kärsii ennätyksellisen alhaisesta syntyvyydestä ja yhä synkkenevästä julkisen talouden tilasta, emme voi olla päätöksillämme lisävaikeuttamassa suomalaisten mahdollisuutta toteuttaa lapsitoiveitansa. Hallituksen tulisi edistää toimia, jotka kannustavat perheellistymiseen — ei päinvastoin. Päivärahajärjestelmän kehittämisestä tulisi käydä keskustelua heidän kanssaan, joita se eniten koskee.

Ponsiosa
Edellä olevan perusteella ja eduskunnan työjärjestyksen 27 §:ään viitaten esitämme asianomaisen ministerin vastattavaksi seuraavan kysymyksen:

Miten hallitus aikoo korjata vanhempainpäivärahauudistuksesta seuranneen valinnanvapauden kaventumisen ja helpottaa lasta odottavien naisyrittäjien ja heidän perheittensä taloudellista asemaa ja

harkitseeko hallitus tarkastelujakson laskemista kaikille 3 kuukauteen, joka helpottaa niin yrittäjiä kuin pätkätöitä tekeviäkin?

Helsingissä 26.2.2020
Sari Essayah kd
Peter Östman kd
Antero Laukkanen kd
Päivi Räsänen kd
Sari Tanus kd
Timo Heinonen kok
Ben Zyskowicz kok
